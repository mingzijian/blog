## 脚氣治法總要卷上

汲嘗考諸經，脚氣之疾，其來久矣。

在黃帝時，名為「厥」；兩漢之間，名為「緩風」；宋、齊之後，謂為「脚弱」；至於大唐，始名「脚氣」。

其號雖殊，其實一也。
厥疾之由，雖皆凝風毒濕氣，中於肝腎脾經，其脉起於足十指。
且風毒之氣者出於地，寒暑風濕皆作蒸氣，足常履之，故内傳經絡，因成腫痛攣弱，乃名脚氣。

然感疾之由，若在夏月，久坐立於濕地，則濕熱之氣蒸入經絡，病則發熱，四肢疼悶。
若在冬月，久坐立於濕地，則冷濕之氣上入經絡，病則轉筋，百體酷冷。
若當風取涼得之，病則皮肉頑痺，諸處蠕動，漸漸向頭面。此三者尤宜辨之。
但後學不能深察，即妄為治療，輕者變重，重者難治，可不慎哉！
其既得之後，或虛或實，或冷或熱，皆由素稟。
故脚氣之候，有輕有重，有乾有濕，有陰有陽，有實有虛。
**乾者，風毒在絡**，致腿膝或瘦，或痛，或攣，或緩弱不遂，喘渴頭痛，大小便秘，或頑痺不仁。
**濕者，濕毒在經**，腿腫，皮肉紫白，裂破作瘡，内自膿壞，大便或泄或秘，或為便癰，煩躁不欲飲食。

**陰者，風毒在藏**，惡明好靜，即身冷足厥筋攣，或小腹不仁。
**陽者，風毒在府**，病發即身脛熱，筋脉抽痛，為緩縱不收，寒熱頭痛，喜嗔叫好，明處氣促，精神昏憒。

實者，因常服補暖藥，壅秘而生，故為寒熱喘滿，喜妄誤語，壯熱頭痛。
虛者，嗜慾無節，榮衛空虛，骨髓枯竭，復不餌補藥，身體酷冷，兩脛酸痛，膝冷轉筋，不能行動，喘促。

此其候之不同也。若論其脉，則唐蘇恭嘗謂有三脉：緩為輕，沉為次，洪數為下。大槩沉𦂳者為難治，洪數者易治，緩者不療自瘥。若療之違法，雖輕亦重；療之得理，雖重亦輕。大抵脉順四時者生，違四時者難治。蓋脈沉𦂳，為邪入裏，傷痺也，故重沉洪數者，陽有餘，與風厥相應，故易治。緩者邪氣微，故自瘥。
又孫思邈之論，亦云：「脈有三品，内外證候相似，但脈有異。若脈浮大而緩，宜服續命湯；若素風盛，當以越婢湯；若脈浮而𦂳，轉駃而作竹瀝湯；若脈微而弱，宜風引湯，此脈多是陰虛而得之。若大虛短氣，宜間作補湯，隨病冷熱而用之。」
然古人治此有門:
大率風多而濕少，即服風引續命、越婢之類；
濕多而風少，即宜獨活寄生湯、薏苡湯之類。

若一槩用藥，則難尅奇效，全當消息之。

至如江淮、秦川、嶺南，四時氣候隨異。
如北人久在江淮，及嶺南宦客，風毒在藏府，或歸秦中，脚氣發動，亦依淮嶺南法為治。
蓋秦川地原高亢，春夏縱經霖霪，少有蒸濕，所以禾黍五榖，受氣不同，水菜魚肉，食飲全異。
其地卑濕者，則蒸熱相仍，利於燥藥；土地高亢者，則時宜汗利。
又如諸方脚氣，本以腎虛，或者用藥補益，十未有全其一二者。
蓋雖由腎虛，因感風濕，故邪氣益盛，盛則雖虛而實，及將峻補，故壅氣生喘滿。千金云腹脹非㵼不愈者，正謂是也。又素問脚氣之人，只「壯以秋冬」，良由陽内而陰外，無蒸疾之氣，故有風毒之人，須準四時服食，即無發動。
故**春夏宜汗利，秋冬乘疾小歇，宜以諸藥小滋補之，則氣平而不作**。

今之醫者，只以家傳之學，不能深究其理，但一向補益，或只疏下，蓋不得中道也。

若在冬月，須當隨人盛衰，微有滋補，若不然，則致使氣血日衰，必使年年遇蒸熱而作，此理之然也。

昔人有云，脚氣有腎虛而生，或者以婦人不主於腎，便謂無此疾者，非也。
蓋婦人雖不專主於腎，而必因血海虚乘，宿塊嗔恚(huì)，感激悲傷，遂成此疾。兼今婦人病此者甚衆，則知**婦人以血海虛而得之，與男子腎虛類矣**。
凡治婦人之法，與男子用藥，固無有異，但兼以治憂恚，藥無不效也。
汲昔熙寧年，因行大雪中，為寒濕冷氣相乘，遂成茲疾。十年之間，凡七八發動，每發至劇，而證候差異，一旬之内，變候不等。
因深思其源，博求古方，採摘要法，累試神良，**不敢私隱，傳而錄之**。
脚氣發動，大抵雖同，然三分論之，一分有異，當依法循證治之乃瘥。
其同者，手足厥緩弱，頑痺不仁，腫痛成瘡，小愈之後，仍宜依四季法服食，無不效者。
若夫痿厥不能動者，比此為微，但只以諸脚氣法治之，指期可效。
謹依四時之宜，方藥之法，具名錄之於後。
論曰：古之大醫，往往因自病，或親屬有疾，故究心積慮，遂為高醫。良由日見變候，斟酌冷熱虛實，悉所經歷，則唐孫真人、甄權、蘇恭、深師道人之類，皆其人也。
諺曰「**千聞不如一見**」，此之謂也。今具實經病脚氣人，已嘗試用得效方，别為一門，所貴臨時有可依據也。
論曰：人有久蓄積氣，因感風毒，成疾之後，或一向補益，不經汗利，即使風毒成實，因致秘結，壯熱喘滿，脚腫赤痛，大小便秘，喜妄誤語者，是其候也。宜紫氣紅雪防風湯、神功圓、犀角飲。如小便澀，即服絳宮圓、白皮小豆散治之。
論曰：「陽氣衰於下，則為寒厥。」其人足脛寒，筋攣急，脛酸膝冷痛，或頑痺不仁，惡明好靜，此其候也。宜以石南圓、金牙酒、側子酒、八味圓、海桐皮散、木香飲子、松節散，及灸風市穴，即愈。
論曰：人有稟賦氣虛，及興居不節，或謂脚氣不可滋補，冬月略不小補，但服疏㵼藥過度，使藏虛而兩脚酸削，身體酷冷少力，膝冷轉筋攣𦂳而重者，是其候也。宜風引湯、八味木瓜圓、石南圓、金牙酒、側子酒，及灸絶骨穴，於冬時服之，即免毒氣入腹及不作也。
論曰：凡針灸孔穴主對者，穴名在上，病狀在下。其脚氣一病，最宜針灸。灸而不針者，非也；針灸而不藥，尤非也。脚氣初得，便速針灸，若專以藥不針灸，則可半差矣。然去寸之法，人有長短，膚有肥瘦，皆須精思准折之，不得一槩，致有差失。尺寸之準，以銅人隨中指中文為是。若坐點穴者，坐灸之；臥點穴者，臥灸之；立點穴者，立灸之。不依此者，徒破肉耳。蘇恭有云：「脚氣始發，通隨痛處灸。」不必依穴者，亦如素問謬刺之法，亦可依用。
初灸風市，主兩膝攣痛，引脅拘急軃躄，或青或黃，枯黧如腐木，緩縱痿痺。
次灸伏兔：主中寒。按甲乙經云：「足陽明經刺可伍分，不可過也。」
次灸犢鼻：主膝中痛，不仁，難跪。此穴腫不可灸，亦不可刺。
次灸膝兩眼：主膝冷痿痺疼。
次灸三里穴：主腰疼不能久立，膝痿腹脹滿，内廉痛，足痿失履不收。
次灸上廉穴：主小便難，赤黃，狂言非常。
次灸下廉穴主小便難，赤黃。
次灸絶骨穴：主風勞身腫，髀樞痛，膝骨酸，血痺不仁，筋縮諸節酸拆，四肢解惰不收，風勞身重。
論曰：「風濕毒氣，中於足脛，遂為脚氣。」若久而不治，或治之一向用疏下藥，藏氣虛弱，毒勢内攻，入腹，悶亂煩喘，氣不得息。若下不速以湊毒之藥，必致惡氣内熏五藏，使三焦榮衛不通，則治療為難。譬由浸淫瘡從四肢流向心腹者不治，從心腹流向四肢者易治。此瘡毒不由經絡，外自皮膚者尚爾，又況風毒因經絡受邪，而内連五藏者歟。如此勢極内攻入腹者，無出木瓜茱萸湯，最救困急。服餌之後，雖使惡毒邪濕盛來，無由入矣。
論曰：凡脚氣治法，大抵每日須進食前丸、食後丸。
在春夏當服防風、續命、越婢、竹瀝、風緩、八風、獨活、寄生、海桐皮等湯。
若大便秘，則服神功丸、麻仁丸、三脘散、三仁丸、橘香丸、潤腸丸；
若小便不通，即服白皮小豆散、絳宮丸、木通散。尤宜針石之類，取証最親者服之。
秋冬脚氣，正是小歇，當服金牙側子酒、腎瀝湯、石南丸、八味丸、木瓜丸、牛膝丸及灸，亦取証親者用之。
四時之中，皆宜淋、煠、蒸、熨。寅日去手甲理髮，丑日濯足，去脚甲令深，取大去風氣故也。
有力之人，當作天門冬大煎，四時不闕服之。此最脚氣之要方，但難得藥材爾，病者宜知此方。
天門冬大煎：治男子五勞七傷、八風十三痺、傷中六極。

一氣極則多寒痺，腹痛，喘息驚恐，頭痛。
二肺極則寒痺，腰痛，心下堅，有積聚，小便不利，手足不仁。
三脈極則顔色苦青，逆噫嘻，恍惚失氣，狀似悲泣之後苦舌強，咽喉乾，寒熱惡風不可動，不嗜食，苦眩，喜怒妄言。
四筋極則拘攣，少腹堅脹，心痛，膝寒冷，四肢骨節皆疼痛。
五骨極則肢節厥逆，黃疸消渴，癰疽妄發，重病浮腫，如水病狀。
六肉極，則發疰如鬼擊，不復言，甚者至死復生，衆醫所不治。
此皆六極七傷所致，非獨房室之為也。
憂恚積思，喜怒悲歡，復隨風濕結氣，欬時嘔吐，食物為變，大小便不利，時泄利，重下溺血，氣上吐下，乍寒乍熱，臥不安席，小便赤黃，時時惡夢，與死人共，食飲入冡神室，魂飛魄散。

筋極則傷肝，傷肝則腰背相引，難可俛仰。
氣極則傷肺，傷肺則小便有血，目不明。
髓極則陰痿不起，住而不交。
骨極則傷腎，傷腎則短氣不可久立，陰疼惡寒，甚者卵縮陰下，生瘡濕痒，瘙之不欲住，汁出。
此皆為腎病。甚者多遭風毒，四肢頑痺，手足浮腫，名曰「脚弱」，醫所不治，此悉主之。
熙寧年間，有濟南崔公郎中直先，自川中病風得安。時其子主須城簿，迎侍於此，經夏涉履蒸濕，脚為之腫弱攣痛。於沂州取得獐骨汁，川中得真酥，遂合成半劑，服之即應。細詳此方，通四時，括衆證，虚實寒熱，率皆主對，乃知孫真人之用心處療有如此者。世之人或以藥品繁多，求索難得，遂於受疾而憚於修治，良可歎也。論曰：風，陽物也，性上騰。脚氣厥之人，氣多上行，不順薄而生熱，内枯津液，遂為秘滯。如肥澤壯實熱風盛者，當以神功丸、麻仁丸、大黃湯之類。如老人津液少及素虛遇秘者，當服三仁丸、五柔丸、潤腸丸、橘皮丸、三脘散之類。此二候不同，切宜斟酌而用也。論曰：足經受卑濕之氣，及膀胱宿有停水，甚者攻注腫破，皮肉頑紫，世所謂「下注腎風」者，乃其候也。亦有成瘡，但腫痛痺弱者，宜獨活寄生湯、薏苡湯。其已攻注者，宜茴香丸、天麻丸、烏蛇丸及陳元膏摩之。
論曰：凡脚氣人，足經留滯，淋煠蒸熨最為要。然當先煎煮成諸湯，欲淋煠時，自膝下至踝，以故衣裹數重，隨將溫湯徐徐沃湯在膝下。慎不可先煠兩足，須自膝煠至足。蓋風氣從足甲出，若先煠足，即風毒上行入腹，切宜慎之。煠訖後，去足甲為良，當用丑日或十二日一去之。
論曰：夫人法天地之形，稟陰陽而生四時，寒暑推移，**人氣不定，脚氣發動，必由天之五氣、地之五行治之**。雖其間變易小有不同，而大法不過如此，故謹序月令條法於其下。
凡**正月二月**，天氣正方，地氣始發，人氣在肝，宜導和氣，加厚襪以暖足。宜進地黃粥補虛，
防風粥以去四肢風，紫蘇粥以去壅氣。及桑皮煎竹防風，引續命風，緩越婢、獨活、海桐皮、八風等湯，以除風。及宜淋煠蒸煨足膝，以利關節，導引按蹻以舒壅滯，針石以開發邪氣。
**三月四月**，天氣正方，地氣定發，人氣在脾，宜食薤以散結氣，利病人。又取楝花和粉粉身，以固陽氣除邪，亦宜前治風藥，以除邪氣。
大抵**春三月**，此謂法陳，天地俱生，萬物以榮，夜臥早起，廣步於庭，被髮緩形，以使志生，生而勿殺，予而勿奪，賞而勿罰，此春氣之應，養生之道也。及宜進溫食，尤宜丸煎，以除風熱之疾。
**五月六月**，天氣正盛，地氣高，人氣在頭，宜服獨活寄生湯，以湊風濕氣，宜木瓜漿以解渴，利腰脚。
大抵**夏三月**，此謂蕃秀，天地氣交，萬物華實，早臥早起，無厭于日，使智無怒，使華英成秀，使氣得泄，此夏氣之應，養長之道也。
「**七月八月**，陰氣始殺，人氣在肺，宜溫下，頻易韈履，以防濕氣，宜獨活寄生湯海桐皮散薏苡湯以溫下，除濕毒之氣。」
大抵**秋三月**，此謂容平，無外其志，使肺氣清，此秋氣之應，養成之道也。
**九月十月**，陰氣始冰，地氣閉，人氣在心，脚氣正是小歇，當飲金牙側子酒、腎●湯、牛膝石南木瓜八味等丸，小小補之，不可導引。按蹻。
**十一月、十二月**冰凍，地氣合，人氣在腎，宜前諸補藥，以益元真，及諸灸腰腎，禦寒邪氣也，亦不宜導引動氣。
大抵**冬三月**，此謂閉藏，水冰地坼，無擾乎陽，早臥晚起，必待日光，使志若伏若匿，若有私意，若己有得，去寒就溫，使氣涵養，此冬氣之應，養藏之道也。治驗。

嘉祐二年正月二十六日，殿直郭中立來求孫殿丞兆診脈，久患脚氣疼痛，身發寒熱，脹滿氣上，服熱藥即甚。兆與九味延年茯苓飲子，以下其氣，每用六物麻仁丸，以洩其熱。後又上氣，嘔逆煩熱，遂令服局方紫雪，大效。
延年茯苓飲麻仁丸方見本門。
熙寧年間，崔郎中直病脚氣腫弱，枯瘦不能行，汲作千金方天門冬大煎服之，即差，永不發。方見後。董文思中行為汶上駐泊日，忽覺兩脚赤腫疼，足下隱痛，汲與食前丸、食後丸，即差。及冬月，令作金牙酒并淋煠，遂不復作。
梁承議子諒病膝痛不能跪，翰林醫官楊文蔚處海桐皮散，服之，遂愈。吳宣義琯在汶上，病脚氣中滿，宣義郎席公延賞處順氣丸、麻仁丸、神仙丸，連服遂愈。又馮侍郎宅十五小娘子病脚弱不能步，翰林尚藥奉御孔元處千金方、獨活寄生湯，遂愈。
汲熙寧年間，因冬月行大雪中，至春兩脚忽然赤腫疼痛，痿弱不能行走，遂服犀角飲及韶腦湯、蜀椒湯淋煠得差。經月再作，自脚及通身腫，氣漸上入腹，心煩腹滿，氣促面土色，大小便不通。遂以㯽榔一枚為末，訶子炮去核末取一錢，生牽牛取末二錢，以童子小便二盞，生薑一錢，切煎一沸，去薑，調前藥末，分二服，小便大利，腫遂消盡。後兩脚作瘡，久久不愈，以天麻丸、烏蛇丸，摩以陳元膏，瘡遂愈。但覺脚弱無力，冬月進以木瓜丸、食前丸、金牙酒，脚遂有力。
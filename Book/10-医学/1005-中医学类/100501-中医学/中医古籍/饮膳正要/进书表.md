伏睹国朝，奄有四海，遐迩罔不宾贡。珍味奇品，咸萃内府。或风土有所未宜，或燥湿不能相济。傥司庖厨者不能察其性味而概于进献，则食之恐不免于致疾。

钦惟世祖皇帝圣明，按《周礼·天官》，有师医、食医、疾医、疡医，分职而治行。

依典故，设掌饮膳太医四人，于本草内选无毒、无相反、可久食、补益药味，与饮食相宜，调和五味。及每日所造珍品，御膳必须精制，所职何人，所用何物。

进酒之时，必用沉香木、沙金、水晶等盏，斟酌适中，执事务合称职。

每日所用，摽注于历，以验后效。

至于汤煎，琼玉、黄精、天门冬、苍术等膏，牛髓、枸杞等煎，诸珍异馔，咸得其宜。

以此世祖皇帝圣寿延永无疾。恭惟皇帝陛下自登宝位，国事繁重。万机之暇，遵依祖宗定制，如补养调护之术，饮食百味之宜，进加日新，则圣躬万安矣。

臣思慧自延祐年间选充饮膳之职，于兹有年，久叨天禄，退思无以补报，敢不竭尽忠诚，以答洪恩之万一？

是以日有余闲，与赵国公臣普兰奚，将累朝亲侍进用奇珍异馔、汤膏煎造，及诸家本草、名医方术，并日所必用谷肉果菜，取其性味补益者，集成一书，名曰《饮膳正要》，分成三卷。本草有未收者，今即采摭附写。

伏望陛下恕其狂妄，察其愚忠，以燕闲之际，鉴先圣之保摄，顺当时之气候，弃虚取实，期以获安，则圣寿跻于无疆，而四海咸蒙其德泽矣。

仅现状所述《饮膳正要》一集以闻，伏乞圣览下情，不胜战栗激切屏营之至。

天历三年三月三日
饮膳太医臣**忽思慧**进上
中奉大夫太医院使臣**耿允谦**校正
奎章阁都主管上事资政大夫大都留守内宰隆祥总管提调织染杂造人匠都总管府事臣**张金界奴**校正
资德大夫中政院使储政院使臣**拜住**校正
集贤大学士银青荣禄大夫赵国公臣**常普兰奚**编集